## Retrospektiivitekniikat

Retrospektiivi on hyvä tapa tukea työryhmän jäsenten kehitystä ryhmäprojektin aikana. Tarkoituksena on tietyn työjakson (esim. sprintin) jälkeen käydä yhdessä läpi, mitkä asiat erityisesti onnistuivat, missä olisi parantamisen varaa ja miten näihin asioihin voisi tulevaisuudessa vaikuttaa. Eri retrospektiivitekniikoita on useita, mutta tarkastellaan niistä lyhyesti kahta. 

Start, Stop, Continue, More of, Less of Wheel on retrospektiivitekniikka, jossa ideana on piirtää viiteen osioon jaettu ympyrä. Osioille annetaan nimiksi start, stop, continue, more of ja less of, ja näihin kirjoitetaan ylös asioita joita täytyy osion nimen mukaan tehdä. Eli start-osioon asioita, joita voisi alkaa tekemään, stop-osioon asioita, joiden tekemisen voisi lopettaa ja niin edespäin kunnes ympyrä on täytetty. Tällä tekniikalla retrospektiivi kestää yleensä noin 10-25 minuuttia ryhmän koosta riippuen. 

Glad, Sad, Mad on taas tekniikka, jossa ryhmän jäsenet tuovat esille projektin teon aikana ilmenneitä hyviä tai huonoja asioita. Näitä käydään yksi kerrallaan läpi ja ne lajitellaan joko kategoriaan glad (positiivinen), sad (negatiivinen) tai mad (tiimin ulkoisia projektiin vaikuttaneita negatiivisia asioita). Lopuksi jäsenet valitsevat aiheet, joista keskustellaan tarkemmin ja ideoidaan, miten näihin aiheisiin voidaan vaikuttaa. Retrospektiivi kestää tällä tekniikalla korkeintaan 60 minuuttia.


### Lähteet:

- [Start, Stop, Continue, More of, Less of Wheel](https://retrospectivewiki.org/index.php?title=Start,_Stop,_Continue,_More_of,_Less_of_Wheel)
- [Glad, Sad, Mad](https://retrospectivewiki.org/index.php?title=Glad,_Sad,_Mad)
